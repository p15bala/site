## Σύντομη βιογραφία του John McCarthy

Ο Τζον Μακάρθι ( γενν. στις 4 Σεπτεμβρίου 1927 στη Βοστώνη της Μασαχουσέτης και πέθανε στις 24 Οκτωβρίου 2011) ήταν μαθηματικός και σημαντική φυσιογνωμία του πεδίου της 
θεωρητικής πληροφορικής, ο οποίος το 1971 έλαβε το Βραβείο Turing για τις σημαντικές του συνεισφορές στον τομέα της τεχνητής νοημοσύνης. Ήταν υπεύθυνος για την επινόηση 
του ίδιου του όρου «τεχνητή νοημοσύνη» στη Διάσκεψη του Ντάρτμουθ το 1956 και εφευρέτης της γλώσσας προγραμματισμού Lisp.

Ο Μακάρθι υπερασπίστηκε τη μαθηματική λογική ως ερευνητική οδό και μέσον για την επίτευξη των στόχων της τεχνητής νοημοσύνης. Το 1958 περιέγραψε το Advice Taker, 
ένα προηγμένο για την εποχή λογισμικό για την απάντηση ερωτήσεων και προγραμματισμό λογικής. Βασισμένη στον λογισμό λ, η Lisp έγινε γρήγορα η πλέον σημαντική 
γλώσσα προγραμματισμού για την τεχνητή νοημοσύνη μετά τη δημοσίευσή της το 1960. Ο Μακάρθι υποκίνησε την έναρξη του Project MAC στο MIT, αλλά άφησε το MIT το 1962 
για το Πανεπιστήμιο του Στάνφορντ, όπου βοήθησε να ιδρυθεί το εργαστήριο Τεχνητής Νοημοσύνης του Στάνφορντ.

Το 1961 ήταν ο πρώτος που πρότεινε δημόσια (σε μια ομιλία που έδωσε για να γιορτάσει τα εκατό χρόνια του MIT) ότι η τεχνολογία πολυχρηστικής πολυδιεργασίας 
στα υπολογιστικά συστήματα («χρονομερισμός»), μπορεί στο μέλλον να χρησιμοποιηθεί για πώληση υπολογιστικής ισχύος μέσω δικτύων χρήσης κοινής ωφέλειας 
(όπως συμβαίνει με την ύδρευση ή την ηλεκτρική ενέργεια). Η ιδέα αυτή ήταν πολύ δημοφιλής προς το τέλος της δεκαετίας του '60, αλλά εξασθένησε μέχρι 
τα μέσα της δεκαετίας του '70 καθώς έγινε σαφές ότι το υλικό, το λογισμικό και οι υφιστάμενες τεχνολογίες τηλεπικοινωνιών δεν ήταν ακόμη έτοιμες. 
Εντούτοις, από το 2000, η ιδέα έχει έρθει ξανά στην επιφάνεια με νέες μορφές και στηριγμένη στο Διαδίκτυο (υπολογιστικό πλέγμα).

Ο Μακάρθι έλαβε το πτυχίο του στα μαθηματικά από το Ινστιτούτο Τεχνολογίας της Καλιφόρνια το 1948 και το διδακτορικό του στα μαθηματικά από το Πρίνστον το 1951. 
Μετά από βραχυπρόθεσμους διορισμούς σε Πρίνστον, Στάνφορντ, Ντάρτμουθ, και MIT, έγινε πλήρης καθηγητής στο Στάνφορντ το 1962, όπου παρέμεινε μέχρι την αποχώρησή του 
στο τέλος του 2000. Είναι τώρα ομότιμος καθηγητής.
